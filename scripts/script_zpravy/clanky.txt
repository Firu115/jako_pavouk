Olomoucké tvarůžky zvou do Loštic na strašidelnou Muzejní noc
Muzeum Olomouckých tvarůžků si připravilo pro všechny milovníky zábavy a historie strašidelnou Muzejní noc. Propukne už zítra a návštěvníci v rámci ní zažijí netradiční prohlídku v prostorách tvarůžkového muzea v Lošticích. Organizátoři nabídnou doprovodný program, občerstvení i výstavu historických fotografií z výroby Olomouckých tvarůžků. "Naší snahou je, aby Muzejní noc přinesla zábavu pro všechny generace. Připravili jsme proto program, který propojuje bohatou historii Olomouckých tvarůžků se zábavnými aktivitami pro děti i dospělé," uvedl Leoš Kalandra, vedoucí obchodu a marketingu společnosti A. W., výrobci Olomouckých tvarůžků. Celá akce propukne už v 17 hodin a je zdarma přístupná všem návštěvníkům. Dospělí si mohou zasoutěžit v tipování počtu Olomouckých tvarůžků pod poklopem a vyhrát zajímavé ceny. Milovníci tvarůžků zase ocení ochutnávku tradičních tvarůžkových specialit, tvarůžkových štrúdlů, punče a dalších dobrot. Děti si pro změnu užijí napínavou stezku za tvarůžkovým strašidlem, během které budou plnit různé úkoly a luštit hádanky. Využít mohou také tvůrčí dílničky, kdo přijde v kostýmu, dostane navíc sladkou odměnu. Program doplní výstava historických fotografií z výroby Olomouckých tvarůžků, která návštěvníky zavede až do počátků výroby Olomouckých tvarůžků. "Výstava zachycuje nejen historické výrobní postupy Olomouckých tvarůžků, ale také klíčové momenty ve vývoji tradiční a zdravé pochoutky, která dnes nese chráněné zeměpisné označení Evropské unie," uzavřel Kalandra. Dětská stezka za tvarůžkovým strašidlem bude v Muzeu Olomouckých tvarůžků přístupná i dalších 14 dní po skončení akce. 

MYŠka a LIŠka pomáhají dětem se specifickými potřebami
Hiporehabilitace je druh aktivity nebo terapie, kde se setkává kůň a člověk. Této specifické aktivitě se věnuje nezisková organizace Kamenitý vrch, která má své sídlo v obci Černolice jihozápadně od Prahy. Tento spolek má v nabídce spoustu programu pro děti i dospělé se specifickými potřebami, pokud ovšem vnímáte Prahu jako až moc vzdálenou lokalitu, můžete si najít tzv. Projekt "Hrajeme si s MYŠ-LIŠ", na kterém se tato neziskovka podílí a který vám v tomto článku chceme blíže představit. Na stránkách myslis.com najdete zajímavé hry pro děti, které díky nim budou moci trénovat své motorické kognitivní funkce a zvýšit svou efektivitu učení. Projekt MYŠ-LIŠ vzniká od roku 2022 a kromě Kamenitého vrchu je vyvíjený neziskovou společností Flami, z.s. Kromě již zmíněných her se dají na jejich webu nalézt i další nabídky různých terapií a kurzů, videa, rady pro rodiče nebo písničky pro děti se specifickými potřebami. Prostředím stránek uživatele provází dvě postavičky: myš Lenka a liška Lili, které jsou perfektním prostředkem pro vizuální atraktivitu stránek. Co se týče obsahu, je přístupný samozřejmě dětem všech věkových kategorií. Nejvíce přínosný je ale i podle tvůrců samotných pro děti předškolního věku. Tomu samozřejmě odpovídá obtížnost a komplexita videoher, které se na stránkách objevují. Obtížnost jednotlivých her se ale dá většinou přizpůsobit na míru schopnostem daného dítěte. Další přidanou hodnotou je snaha naučit děti základním motorickým funkcím pomocí dotykových obrazovek, kterým jsou tyto hry přizpůsobeny. Cílem je naučit malé hráče především to, že jejich akce vyvolá jistou reakci. V obtížnějších hrách už jsou obezřetnější. V nabídce je třeba cesta bludištěm nebo klasické pexeso. Další plus je za mě určitě to, že jsou všechny hry lehce dostupné a především bez reklam, které by zdržovaly a znechucovaly celý proces hraní. Pokud máte doma dítě se specifickými potřebami v předškolním věku, nebo s takovým dítětem pracujete, může vám být tato stránka nápomocna a vřele ji doporučují i její uživatelé: "Stránky Myš - liš jsou přehledné, vhodné pro rodiče, tak i učitele. Líbí se mi forma spojení logo, arte, muzikoterapie. Věřím, že budou velkým přínosem nejen pro děti s handicapem nebo bez, ale také pro rodiče, kteří na jednom místě najdou inspiraci, ale také odborníky a sdílené příběhy." Veronika Bušo, učitelka ZŠ "Na stránkách MYŠLIŠ jsme zatím nejvíce využili videa s písněmi, které si můžeme pustit. Moc se mi líbí tipy na využití muzikoterapie pro rodiče - krásně ukazují, co může terapie přinášet a jak se dá krásně využít. Známé písně synovi usnadňují orientaci v lekci, stejně jako látková zvířátka, nejvíc ho ale zaujme a zklidní nová píseň či melodie." Hanna Kuželová, maminka Závěrem bych chtěl vyjádřit dík všem dobrým duším, které se na tvorbě webu podíleli a stále jej aktualizují. Tento dobrosrdečný projekt si zaslouží nejen vaši pozornost, ale i ocenění, které jim můžete finanční formou poskytnout přímo na stránkách samotných. 

Během Dne lidí bez domova mizely polévky neuvěřitelnou rychlostí
Ve čtvrtek 10.10. 2024 od 11 hodin se v Olomouci na Horním náměstí konal již 10. ročník Dne lidí bez domova. Akci pořádala Charita Olomouc a spolek Dobré místo pro život. Lidé si zde mohli koupit za sto korun polévku, která jim byla nalita do keramické misky z dílny klientů sociální firmy Ergones, a tím podpořit projekt Kup si oběd. Už při cestě na akci jsem slyšela spokojený šum davu a cinkání misek. Před radnicí na Horním náměstí byly rozmístěné lavice a stoly, kde už spokojení návštěvníci vytírali chlebem poslední zbytek polévky ze své misky. Na jedné straně stolů byly rozestavěné stánky s miskami a stravenkami na polévku. Stravenka s miskou stála sto korun. Misky na akci poskytla sociální firma Ergones, která měla na akci také samostatný stánek s dalšími jejich výrobky. Výběr misek nebyla vůbec lehká záležitost. Stála jsem tam snad deset minut a pořád se nemohla rozhodnut, protože jsem je prostě potřebovala všechny. Když už jste byli vybaveni miskou, lžicí, chlebem a stravenkou, mohli jste si jít vybrat polévku, která se rozlévala na druhé straně stolů. Kde se nachází stanoviště s polévkami opravdu nebylo těžké najít. Stály tam totiž hloučky lidí, které natěšeně svíraly své mističky a čekaly, až se dostanou na řadu. Mohli jste si vybrat z celkem deseti druhů polévek, které nalévali olomoucké osobnosti jako pan biskup Antonín Basler, kordista Jakub Jurka a další. Polévky na akci připravily známé olomoucké restaurace. Já jsem si dala krémovou česnečku s krutony od restaurace Pollo a byla vynikající. S miskou plnou polévky jsem se vydala hledat volné místo k připraveným stolům. Místo mi u sebe udělala skupinka přátel a popřála mi dobrou chuť. Po chvíli jsme se dali do řeči a nadšeně jsme si sdělovali dojmy z akce. Dozvěděla jsem se, že na tuto akci chodí pravidelně a že se tu vždy sejdou na oběd. Zatímco jsem všichni spokojeně obědvali, poslouchala jsem moderátorku akce Martinu Qweetko Procházkovou z Rádia Haná, jak oznamuje, že došla další polévka. Dále akci doprovázel harmonikář Daniel, který se svou harmonikou procházel mezi stoly a hrál lidové písničky. Celá akce na vás přenesla chuť pomáhat a samozřejmě jíst, protože vůně polévek byla neodolatelná. "Jsem překvapená z rychlosti, se kterou se polévky prodaly. Začali jsme těsně před jedenáctou hodinou a během chvilky už byly některé polévky vyprodané. Tahle akce je hrozně super. Je úžasné se potkávat se známými, kteří akci chválí a jsou nadšení, že něco takového v Olomouci je," uvedla pracovnice Charity Olomouc Beáta. Během prvních minut se totiž snědly hned dvě polévky z nabídky a toto závratné tempo si akce udržovala až do konce. Nákupem misky s polévkou jste podpořili projekt Kup oběd, díky kterému bude chudším klientům charitních domovů uhrazena strava během následujících měsíců. Tento rok se také na akci sbíraly balíčky mleté kávy a lžičky. Den lidí bez domova ve mně zanechal stopu. Fascinovala mě atmosféra, kterou lidé na akci vytvořili, pokora a chuť pomáhat, která byla všudypřítomná. 

Průzračné moře i majestátní velehory. Albánský ráj nabízí obojí
Léto je sice za námi, ale s nadcházejícími školními a pracovními povinnostmi je třeba myslet na psychický a fyzický odpočinek. Není proto od věci zamyslet se nad tím, kde a jak budeme trávit tyto chvíle klidu a pohody. Pokud jste ještě nikdy nenavštívili Balkán, konkrétně Albánii, pokusíme se vás v našem článku přesvědčit, abyste tak učinili, protože to rozhodně stojí za to. Ať jste fanoušky koupání v průzračné vodě, nebo chození po vrcholcích hor, Albánie vás jistě oslní. Pár informací na začátek Ještě než se rozepíšeme o tipech na místa, která byste v Albánské republice měli zařadit do seznamu k navštívení, je třeba říci pár praktických informací. Albánie není součástí Evropské unie, a ačkoli se do ní snaží aktivně dostat, je dobré mít na paměti některé rady. Zaprvé, na cesty si s sebou určitě zabalte pas. Stačit by vám měla i občanka, na letišti je ale s cestovním pasem všechno výrazně rychlejší a mohl by se vám hodit i v průběhu dovolené. Místní měnou je albánský lek, který se rovná asi 25 haléřům. Raději než vyměnit leky, vám ale doporučujeme vzít si s sebou eura. Albánci je přijímají téměř všude a nebudete je muset zběsile utrácet na konci výletu. Vtipné je, že když zaplatíte v obchodě 10eurovou bankovkou, vrátí se vám směsice kovových a papírových eur a leků. Z Albánie si domů zavoláte za tučný poplatek, jelikož není v EU. Budete si tedy muset obstarat místní SIM kartu. Výhodou je, že ji můžete zakoupit již při odchodu z letiště. Hlavními operátory jsou zde Vodafone a One. Obě společnosti nabízí turistům balíček s neomezeným voláním a 100 GB daty, který jsme měli i my. Pořízení vás bude stát něco málo přes 700 korun. Doporučujeme také Albánii procestovat křížem krážem autem. Budete mít možnost navštívit i hůře dostupná místa vlastním tempem. Musíme vás ale upozornit, že řídit auto na Balkáně je pouze pro silné povahy. To, že je cesta v mapě zaznačená žlutě, neznamená, že bude vždy asfaltová a Albánci se ne vždy drží předpisů a pravidel. Milovníky zvířat chceme upozornit, že se v Albánské republice nachází spousta potulných psů a koček bez domova. Místní nejsou zvyklí je chovat jako domácí zvířat, a jelikož zde nefunguje mnoho útulků, pohybují se volně po Albánii. Posledním tipem je pak dát si dostatek času Albánii prozkoumat a procestovat. Nám nakonec nestačily ani dva týdny a shodli jsme se, že tři by byly určitě více adekvátní. Začátek v horách Odlet z Vídně kolem šesté ranní hodiny byl sice nepříjemný, ale pocit, který jsme měli, když jsme si konečně vyzvedli na letišti auto a vydali se z Tirany pryč, stál opravdu za to. Jelikož v Albánii při řízení funguje nejčastěji zákon, kdo dřív reaguje, ten dřív jede, chvíli nám trvalo se z hlavního města vymotat. Naší první destinací bylo navštívit řeku Osum, která protéká kaňonem poblíž města Çorovoda. To je od Tirany vzdáleno asi tři a půl hodiny cesty autem. Celý první den jsme tedy trávili primárně cestováním. Část cesty se vinula nížinou podél pobřeží, odpoledne jsme však zamířili více do vnitrozemí a klikatili se po úbočí albánských hor. Těm z vás, kterým se v autě dělá špatně doporučujeme přibalit Kinedryl, albánské cesty, ⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠⁠pokud se jim vůbec dá říkat cesty, nejsou přívětivé pro lehké žaludky. Scenérie, které jsme ale míjeli opravdu stály za to. Krajina místy vypadala jako vystřižená z fantazijních příběhů o hobitech a elfech. Objednali jsme si ubytování s výhledem na kaňon, takže o krásné panorama při večeři bylo postaráno. Než jsme se nadáli, bylo zase ráno a my se po vydatné snídani v podobě vajíček, zeleniny, ovoce a domácího smaženého pečiva s názvem petulla, vydali navštívit sérii vyhlídek poblíž řeky. Jelikož jsme zde byli ubytováni jen na jednu noc, sbalili jsme všechny své věci do kompaktního auta Kia Rio a jeli objevovat. Po projetí celého zmíněného kaňonu jsme se přesunuli do blízkého historického města Berat. Město tisíce oken, jak je mu přezdíváno, je součástí seznamu památek UNESCO. Řadí se mezi největší města Albánie, a to i přesto, že nemá ani čtyřicet tisíc obyvatel. Náš třídenní pobyt v této lokaci nám poskytl dostatek času na prozkoumání historicky dochovaných židovských čtvrtí z dob Osmanské říše. Právě díky nim je toto město na zmíněném seznamu. Nelze ale ani opomenout hradní pevnost Kalaja na blízkém kopci. Ta byla stejně jako město zachována v původním stavu. Křišťálová voda a kamínkové pláže Kromě historických památek a nespočtu přírodních scenérií nabízí Albánie také krásné čiré moře, a to zejména v jižní polovině země. Právě v této části je totiž pobřeží spíše kamenité než písčité. Voda je tak průzračná a ideální pro šnorchlováni. Neočekávejte ale žádné korály či mušle, na ty albánské vody příliš bohaté nejsou. Pláže na koupání se nám vyplatilo hledat přes Google Mapy. A ačkoliv jsme většinou našli příjemná a krásná místa, jednou se nám povedlo šplhat na pláž Filikuri po útesu v žabkách, doporučujeme tedy pevnou obuv, i pokud se zdá, že bude pláž dobře dostupná. Nejvíce se nám zalíbilo na pláži Guma, která měla dokonce bar s občerstvením. U moře jsme se celkově váleli tři dny a po zaslouženém relaxu jsme se vydali na výlet do nejjižnějšího bodu Albánie, na řeckých hranicích, Národního parku Butrint, který je také součástí světového dědictví UNESCO. Návštěvou tohoto archeologického naleziště se můžete doslova přenést do historie a navštívit pozůstatky Řecké, Římské, i Byzantské říše. Theth nebo Theth(i) Po odpočinku u moře následoval celodenní přejezd na sever Albánie do pohoří Prokletije, do horského městečka Theth. A jelikož mají v Albánii pouze jednu pořádnou dálnici, cesta opravdu trvala celý den. Musíme ovšem uznat, že i zpoza okýnka auta se dá cizí země na dovolené dobře poznat. Máte-li rádi úzké horské cesty, kdy se můžete dotknout zrcátek protijedoucích aut při každé příležitosti, bude pro vás cesta do tohoto národního parku jako dělaná. Nenechte se navíc zmást slunným albánským počasím. I přesto že jeden den si můžete užívat hřejivých jadranských paprsků, v horském Thethu může být teplota i o dvacet stupňů nižší. Není tak divu, že při výstupu do horského sedla Qafa e Pejes se nám hodila jak bunda, tak i čepice. Poslední zmíněný kus oblečení doporučujeme vzít také kvůli silným a chladným poryvům větru. Túra do sedla byla ale skvělým zážitkem a díky podařenému značení cesty jsme se obešli téměř bez vlastní mapy. Kromě horských vyhlídek může tento park pojmenovaný po místním městečku nabídnout i mnoho jiných přírodních atrakcí. Jednou z nich jsou i vyhlášené vodopády Ujevara e Grunasit jen pár kilometrů jižně od Thethu. Toto fotogenické místo je častým cílem turistů, pokud si ale lehce přivstanete a dorazíte před devátou hodinou ranní, očekává vás místo jako dělané pro fotku na váš Instagram. Není moře jako moře Po návštěvě azurově čistých vod jižního pobřeží následovalo nepříjemné vystřízlivění na severních plážích. Daní za měkký písek bylo kalné moře, kde jste navíc mohli narazit na nejeden plavající odpadek. Ostatně, to je jeden z problémů Albánie. Odpadkové koše tu moc neznají a nepořádek se tak válí na okrajích cest, v moři i na plážích. Když jsme potkali slovenskou rodinu, která se pochlubila, že je ve městě Shengjin již podruhé za měsíc, byli jsme velmi překvapeni. Na pobřeží zde postavili spoustu pěti hvězdičkových resortů, které nás příliš neohromily. Byli jsme tedy rádi, že jsme zde koupili ubytování pouze na jednu noc a další den jsme zamířili směrem do hlavního města Tirany, které jsme si nechali na konec. Tirana na závěr Nenechte se zmást mezititulkem, poslední dny celého výletu nebyly žádným utrpením, Tirana je totiž název hlavního města Albánie. Počtem obyvatel je na tom podobně jako Brno. Jelikož se nejedná o příliš velké město, zvládli jsme ji projít i pěšky a druhý den jsme se zde zvládli již dobře orientovat. Za návštěvu určitě stojí historická muzea Bunk"Art 1 a Bunk"Art 2, která vypráví historii země od dob italské okupace přes druhou světovou válkou, až do dob komunistické diktatury a osvobození Albánie v devadesátých letech. Muzeum se nachází v prostorech dvou bývalých bunkrů, které zde postavil komunistický diktátor Enver Hoxha a nabízí tak skvělou atmosféru a autentický zážitek. Kromě chození po městě a hledání památek jsme také zavítali do kavárny 505, která je pojmenovaná podle známé písně kapely Arctic Monkeys. Kromě estetického interiéru vám může nabídnout velmi dobrou kávu a zákusky, hudební podkres od této skupiny ale neočekávejte. Doporučit můžeme i návštěvu baru Observator, který se nachází v posledním patře mrakodrapu a díky průhledné střeše ve tvaru kopule z něj uvidíte široko daleko. Na menu mají velký výběr drinků včetně Espressa Martini, které nám bylo doporučeno přímo místním barmanem. Albánie je turisty ještě stále neobjevenou zemí, a právě to jí dodává tu pravou balkánskou autentičnost. Věříme, že si jí zamilujete stejně jako my, až se sem příští léto vydáte, ať už za turistikou, koupáním, památkami nebo vším dohromady. 

Výborná i Mirai. Prix Bohemia Radio nabídne jubilejní program
Rok se s rokem sešel a máme tady opět rozhlasovou událost roku Prix Bohemia Radio. Tento tradiční olomoucký festival je letos obzvláště unikátní, v pořadí se totiž jedná již o jubilejní čtyřicátý. I kvůli tomu bude mimořádně zahájen o den dříve, a to již dnes 13. října, na rozhlasových vlnách se pak posluchači a návštěvníci budou moct nechat unášet až do čtvrtka 17. října. Během těchto dnů se mohou návštěvníci těšit na nespočet známých hostů a mnoho koncertů. Tato mezinárodní rozhlasová sešlost pořádaná Českým rozhlasem je dělena do čtyř kategorií, každému z těchto bloků pak náleží jeden den. V každém z těchto bloků pak rozhodne jak odborná, tak i studentská porota o vítězi každého z nabízených žánrů. Speciální první den ale žádné z kategorií patřit nebude. Nedělení program je zaměřen zejména na seznámení práce a obsahu Českého rozhlasu veřejnosti. Celé odpoledne tak bude probíhat v Obchodní galerii Šantovka představení stanic Českého rozhlasu, během nějž vystoupí také Mirai Navrátil. V Pevnosti poznání pak bude probíhat Vlnohraní - Interaktivní koncert pro rodiny s dětmi. Na své si ale přijdou i pravidelní posluchači, od 18 hodin totiž bude sál Kina Metropol patřit Lucii Výborné a jejím hostům. Prvnímu z žánrů Dokument bude patřit pondělí. Během něj se mohou těšit zejména studenti Univerzity Palackého na workshop na téma Jak se dělá rozhovor vedený moderátorem Janem Pokorným. Ten bude zahájen v 10:00. Mimo jiné nesmí chybět hlavní soutěžní blok, který, stejně jako ostatní, bude probíhat v Uměleckém centru UP, tentokrát v divadelním sále. Sportovní nadšenci se pak mohou těšit na unikátní fotbalovou show Desítka Pavla Horvátha. Tento známý český fotbalista povede svůj blok v Clubu Belmondo, který je také úzce spjatý s českým fotbalem. Na závěr dne pak nesmí chybět Slavnostní zahájeni festivalu Prix Bohemia Radio. Během něj vystoupí známý uherskohradišťský hudební soubor Hradišťan. Pokud se vám nepodaří dostavit na Palackého 75, můžete si tuto událost vychutnat na Dvojce. Druhý pracovní den se bude nést v duchu žánru Reportáž. V úterý bude zahájen hlavní soutěžní poslechový blok již o půl desáté. Během něj se představí reportáže spojené jak s válkou na Ukrajině, tak i s tou v Gaze. Je nutné ale vypíchnout i například Příběhy babyboxu - Johanna od Veroniky Hlaváčové. V rámci doprovodného programu pak budou moct návštěvníci načerpat znalosti spojené s bojem s dezinformacemi. Blok (Dez)informace - Jak ověřovat? Stačí vyndat mobil z kapsy proběhne opět od 17 hodin. Drama bude hlavní náplní předposledního festivalového dne. Projekce poslechů účastnících se soutěže bude zahájena v 9:30, tentokrát ale v sále filmovém. Poprvé se představí i místní zastoupení rozhlasu. V rámci programu Host ve studiu naživo se v talk show ČRo bude zpovídat bronzový medailista Jakub Jurka. Závěr dne naopak bude patřit tradičnímu bloku Podcast Session Radia Wave. Během něj vystoupí představitelé a moderátoři některých podcastů z této stanice, jako jsou například Čelisti, Buchty čtou, či Rozluštěné záhady. Právě poslední zmíněný blok může být pro některé ochutnávkou pro závěrečný festivalový den. Ten bude totiž patřit právě podcastům. Ty soutěžní se představí opět ve filmovém sále od 9:30. Samotným vrcholem festivalu pak bude Slavnostní zakončení festivalu s předáváním cen. Tento galavečer je ale bohužel uzavřený pro veřejnost, přímý přenos z něj si ale můžete poslechnout na Vltavě. Většina ze všech programových bloků je pro veřejnost zdarma, pro jejich navštívení si ale musíte vyřídit akreditaci přímo na stránkách Prix Bohemia Radio. I cenová dostupnost je jeden z mnoha důvodů proč tento festival navštívit. 

Ceny Thálie putovaly do Divadla Na zábradlí. Slavnostní večer patřil Vondráčkové i Preissovi
Ceny Thálie jsou již týden v rukou letošních výherců. Třicátý první ročník udělování Cen Thálie se uskutečnil v sobotu 5. října v historické budově Národního divadla v Praze. Průběh slavnostního ceremoniálu vysílala v přímém přenosu Česká televize. Vyhlásilo se celkem dvacet laureátů. Odborné poroty ohodnotily umělecké výkony uplynulého roku a udělily ceny hercům, tanečníkům i operním pěvcům. Ocenily také několik umělců za jejich celoživotní mistrovství. Tradičně se Ceny Thálie udělují ve čtyřech kategoriích - v činohře, v opeře, v oboru balet, tanec a pohybové divadlo a v oboru muzikál, opereta či jiné hudebně dramatické žánry. Oceňují se mimořádné ženské a mužské jevištní výkony, které vznikly v České republice za uplynulý rok. Nominované posuzují oborové odborné poroty jmenované prezidentem Herecké asociace. Poroty hodnotí i další kategorie, například alternativní a loutkové divadlo či celoživotní umělecké mistrovství. Udělují i Cenu pro mladého umělce či umělkyni do 33 let nebo Cenu zahraničního umělce. Tháliím vládlo Divadlo Na zábradlí a Chicago Letos obě sošky v kategorii činohra putovaly do pražského Divadla Na zábradlí. Cenu za ženský výkon získala Kateřina Císařová, která v inscenaci Vzkříšení ztvárnila sociálně vyloučenou a za vraždu souzenou prostitutku Káťu. Dojatá Císařová poděkovala zmíněnému divadlu, které označila za jedno z nejlepších míst na světě. Cenu za činoherní mužský výkon převzal Miloslav Konig za roli známého žijícího francouzského spisovatele, esejistu a provokatéra Michela Houllebecqa. Jeho výkon v inscenaci Veřejní nepřátelé hodnotitelé označili za "originální a perfektní". Intelektuálně i emocionálně složitou postavu podle nich ztvárnil s lehkostí a v mimořádném kontaktu s publikem. Zatímco v činohře zvítězili herci Divadla Na zábradlí, muzikálovou kategorii ovládlo Chicago uváděné Národním divadlem moravskoslezským v Ostravě. Cenu za ženský výkon získala Markéta Schimmerová Procházková za roli Velmy Kellyové a mezi pány zvítězil Lukáč Vlček díky ztvárnění Billyho Flyna. V operní kategorii sklidili úspěch slovenští pěvci. Z žen zvítězila sopranistka Soňa Godarská za titulní roli Manon v opeře Julese Masseneta z plzeňského jeviště Divadla J. K. Tyla. Z mužů si cenu odnesl Peter Berger, který v Národním divadle Brno nastudoval ústřední roli Dalibora v opeře Bedřicha Smetany. Ceny Thálie putují mladým talentům i uměleckým legendám Cenu pro činoherce do 33 let porota udělila Kamile Janovičové, která v současnosti patří k nejvýraznějším mladým hereckým talentům v celostátním měřítku. Divadelních zkušeností už má mnoho, v aktuální době působí v angažmá již zmíněného Národního divadla moravskoslezského. Za celoživotní mistrovství udělila porota celkem šest ocenění. V oboru činoherního herectví sošku získali žijící legenda ostravských scén, ale i českého, moravského a slezského divadla Štěpánka Ranošová a Viktor Preiss. "Rád bych poděkoval jedné dívce. Člověku, který mi věnoval padesát sedm let svého života, a tím je moje žena Jana. Bez ní bych tady nestál," řekl na ceremoniálu v Národním divadle Preiss, kterému publikum dlouho tleskalo ve stoje. Lidem popřál zdraví a mír, divadlu nesmrtelnost. V oblasti muzikálu a operety získala tuto cenu Helena Vondráčková. Vzpomínala na role, které v divadelních muzikálech Bídníci, Hello Dolly! nebo Mamma Mia ztvárnila. Připomněla, že má za sebou šedesát let hudební kariéry. "Tohle ocenění je pro mě krásný dárek, velmi za něj děkuji a děkuji všem, kdo mě na té dlouhé cestě provázeli, byli mými rádci a zůstali mi věrní," uvedla Vondráčková. V baletu, tanci a pohybovém divadle získal Cenu za celoživotní mistrovství vynikající mim a tanečník Josef Kotěšovský s charakteristickou přezdívkou "Kotě". Cena putovala také Nadě Šormové, operní pěvkyni se suverénním pěveckým projevem, ale také něhou, oduševnělostí i osobním šarmem a půvabem. A v neposlední řadě si tuto cenu odnesl ředitel, dramaturg, herec, a především zakladatel Bílého divadla v Ostravě Jan Číhal v oblasti alternativního divadla. Třicet jedna let s Thálií Ceny Thálie se udělují od roku 1993. Na jejich vzniku se podíleli Václav Postránecký, Ivan Vyskočil a Tomáš Topfer, kteří v té době působili v nově založené profesní organizaci Herecká asociace. Plánovali tehdy oceňovat nejlepší individuální výkony za uplynulý kalendářní rok i celoživotní mistrovství, a to zvláště u osobností, které bývalý režim opomíjel či přímo veřejně zavrhl. Svůj název ceny získaly po řecké Múze Thálie, která je patronkou divadla, básnictví a komedie. V minulosti ocenění získaly různé slavné osobnosti, například Josef Topol, Václav Havel, dirigent Jiří Kout nebo Jiří Suchý. Cílem cen je zvyšovat prestiž českého divadelního umění a popularizovat umělce. Laureáty se mohou stát čeští občané nebo zahraniční umělci působící trvale v české inscenaci. 

Herečka, ktorá sa z anonymity dostala medzi najuznávanejšie tváre filmového a divadelného sveta. To bola Dáma Maggie Smith
Táto dáma za svoje jedinečné herecké výkony získala kolekciu prestížnych ocenení - od Oscarov cez Emmys až po Tony Awards. Napriek tomu by ju však mnohí na ulici nespoznali. To sa zmenilo až s príchodom filmovej série o Harrym Potterovi a seriálu Downton Abbey, kedy si ju celý svet zapamatal buď ako prísnu profesorku McGonagallovú, alebo grofku Violet Crawley. Maggie Smith bola jednou z najuznávanejších britských herečiek svojej generácie, či už na podiu alebo televíznej obrazovke. Medzi jej oceňované role patrila aj úloha škotskej učitelky vo filme "The Prime of Miss Jean Brodie", hoci za tento filmový počin ju pravdepodobne vela hollywoodskych režisérov nepoznalo. Vo filme z roku 1969 si zahrala učitelku na dievčenskej škole, ktorá bola až nechvalne známa svojimi provokatívnymi postojmi a názormi - hlavne v otázkach lúbostného života. Jej herecký výkon bol v jednej z recenzií opísaný ako "kombinácia protichodných nálad, zmien tonu hlasu a vyjadrovania emocií, ktoré boli vždy úplne presné a správne". Nemožno sa potom ani čudovať, že jej táto rola priniesla ocenenie Academy Award za najlepšiu herečku. Aj napriek svojmu očividnému úspechu, Maggie Smith neustále tvrdila, že nikdy nemala presný plán, ako by mala jej kariéra vyzerať. Preferovala pracovať a rozhodovať sa inštinktívne - konať tak, jako jej hovorilo srdce. "Robila som viac-menej to, čo prišlo, naozaj úprimne," povedala raz. Detstvo, ktoré viedlo ku kariére Kritik Michael Coveney, ktorý v roku 1992 napísal biografiu Maggie Smith zdorazňoval, že na to, aby diváci pochopili herečkinu prácu, musia pochopiť jej detstvo. Hoci je povodom z Ilfordu, Smith vyrastala v Oxforde, kde bola v očividnom ideovom rozpore so svojimi presbyteriánskymi rodičmi i dvoma bratmi. Jej matka nikdy neverila, že by sa z Maggie mohla stať herečka "s takou tvárou". Zastávala názor, že by si jej dcéra mala urobiť kurz sekretárky. K zmene došlo až po tom, čo Maggie vyhrala svojho prvého Oscara za film "The Prime of Miss Jean Brodie". Už od detského veku bola Smith uchvátená sériou kníh s názvom "The Swish of the Curtain". Od mlada ju vraj na herectve lákalo to, že je to možnosť vstúpiť do iného sveta, stať sa niekým iným. "A bol to ovela lepší svet," povedala raz kritičke Nancy Banks-Smithovej. "Na podiu sa nikdy nehanbím. To príde až mimo... je to práve reálny svet, ktorý je ilúziou," dodala herečka. Po tom, čo ukončila oxfordskú strednú školu pre dievčatá, ktorá bola pre ňu skor utrpením, sa dostala na Oxford Playhouse School of Theatre, kde okamžite vynikla. Jej talent pre komédiu, jedinečná schopnosť spájať repliky so štiplavým humorným tonom, ktorý mohol reprezentovať aj sposob ako sa vzbúriť svojej puritánskej výchove, začali priťahovať pozornosť širokej verejnosti. Bola niečím novým a osviežujúcim. Postupne zdokonalovala svoje schopnosti načasovania a improvizácie, čo vyvrcholilo v ceste do New Yorku. Tam sa objavila v dvoch vystúpeniach na Broadwayi - v "Private Lives" z 1975 a "Night and Day" z 1979. Obe jej zabezpečili nominácie na Tony Awards v kategorii najlepšia herečka. Prelomová hviezda Maggie Smith bola velmi súkromná osoba. A hoci jej kariéra rozkvitala počas celého života, obrovský šok zažila po priemiére "Downton Abbey" v roku 2010. Seriál sa stal tak oblúbeným, že natočili šesť sérií. Už zo začiatku bola najvačšou hviezdou seriálu práve Maggie Smith stvárňujúc tvrdohlavú ovdovenú grofku a matku lorda Grathama, Violet Crawley. Odporovala akýmkolvek elektornickým vymoženostiam a pokroku, nepoznala význam slova "víkend" a nikdy sa neocitla v situácií alebo spoločnosti, ktorú by nemohla znemožniť s patričným podtonom panovačnosti. A práve vďaka jej obdivuhodnému zžitiu sa s postavou a neskutočným hereckým výkonom sa vo svojich 70. rokoch života stala priam superstar. "Je to neskutočné. Doteraz som viedla úplne normálny život, kým neprišla "Downton Abbey"," povedala herečka. Podobný typ pozornosti sa jej dostával po tom, čo sa objavila v celosvetovo milovaných filmoch o Harrym Potterovi. V sérii stvárnila oblúbenú profesorku transfigurácie a vedúcu fakulty Chrabromil, Minervu McGonagallovú. McGonagallová, vždy oblečená vo viktoriánskych šatách, s výraznou škotskou brošňou a ulízanými vyčesanými vlasmi pod honosným čarodejníckym klobúkom, bola na televíznej obrazovke zakaždým autoritatívnou osobnosťou. I napriek tomu, že príbeh o Harrym Potterovi pozná snáď každé staršie dieťa na svete, ani v tom čase nebola Maggie Smith neustále prenasledovaná na verejnosti. Jedinou výnimkou boli deti, ktoré ju spoznali takmer zakaždým. "Velmi vela malých ludí ma zvyklo zdraviť na ulici a to bolo milé," spomínala Smith v "The Graham Norton Show" v roku 2015. Jeden chlapec sa jej dokonca opatrne spýtal, či bola skutočnou mačkou. Sláva až nad hlavu Maggie Smith však nepovažovala takýto level slávy za príjemný, dokonca ho označila za "obťažujúci" počas jej výletu do Paríža. "Už nechodím na žiadne miesta a pokial áno, takmer vždy musím mať niekoho so sebou," povedala pre The Telegraph. "Je to náročné, keď som sama, lebo nemám žiaden únik. Ako to robia tie velké filmové hviezdy? Čo, do pekla, robia? Možno nikdy nevychádzajú von." Avšak ani obozretná opatrnosť voči prehnanej sláve ju neodradila od toho, aby sem-tam vyšla zo svojej ulity a predviedla sa v plnej paráde. Bolo tomu tak napríklad v prípade jej modnej kampane pre Loewe v roku 2023, ktorá sa okamžite stala virálnou. Na rozdiel od mnohých kolegov z hereckých radov, Maggie Smith nestrávila príliš vela času premýšlaním o dedičstve. "Nikdy to nevydrží," povedala v tom istom rozhovore pre Telegraph. I napriek tomu, že pracovala s niektorými z najikonickejších mien 20. storočia a sama sa jedným stala, nikdy tomu neprikladala sebe-menšiu doležitosť. Posobilo to, akoby bola úplne nesentimentálna k starnutiu a výrazne optimistická ohladom toho, že stále pracuje v odvetví, ktoré miluje, až do deviatej dekády svojho života. A to je možno niečo, čo by sa od talentovanej Maggie Smith mohol naučiť nejeden človek. 

REPORTÁŽ ze Skotska: Z malebných uliček Edinburghu až k Lochnesské příšeře
Jen málo míst má takovou atmosféru jako Edinburgh. Je zhmotněním podzimu. Ale ne takového toho sychravého, když je všude břečka a lidé upadají do deprese. Je zhmotněním toho hřejivého pocitu u šálku čaje, který si člověk vychutnává s pohledem na barevné listy stromů a stejně jako příroda se pomalu zklidňuje. Z okolí severně položeného města Inverness zase dýchají ozvěny dávných událostí. Zříceniny hradů připomínají dřívější klany a dlouhé bitvy. Snoubí se tam nehostinnost zdejšího chladného a větrného klimatu s krásou místní proměnlivé krajiny. Teplo tu dodávají lidé. Skoti jsou usměvaví a laskaví. A mají divné tradiční pokrmy. Victoria Street, Edinburgh Věděli jste, že národním zvířetem Skotska je jednorožec? A že si tam můžete všude objednat smaženou čokoládovou Mars tyčinku obalenou v trojobalu? No, já donedávna taky ne. Do Skotska se vydávám na jaře, kdy ho má ještě poměrně pevně v sevření chlad. Zabalit se do jednoho batůžku tedy nebyla úplná hračka. Kam dám všechny ty suvenýry, které mám ve zvyku odevšad tahat?! Priority byly jasné, zimu přežiju, návrat bez suvenýrů ne. Ale všechno trápení mě úplně opustilo ve chvíli, kdy jsem si sedla do autobusu z edinburghského letiště do centra. Autobusy jsou tu dvoupatrové, takže na výhled si stěžovat nemůžu. A podle toho, co vidím, je tohle asi to nejunikátnější město, co jsem zatím v Evropě navštívila. Edinburgh je úchvatný Jak velí cestovatelský instinkt mě i mého parťáka, po odložení zavazadla je čas brouzdat ulicemi a poznat nová útočiště. Rychle přicházím k prvnímu poznatku. Kameny, všechno tady postavili z kamene. Skoti se rádi baví a odlišují. Konec konců zvolit si za národní zvíře jednorožce a za národní květinu bodlák nemůže jen tak ledajaký národ. A aby do dokonalosti dotáhli svou náklonnost ke kamenům, udělali z nich dokonce i střechy. Aspoň tak si to vysvětluji. Za život už jsem navštívila spoustu kostelů a katedrál. Ale tady se poprvé dívám na věže, které jsou postavené z kamenů od základu až po špičku. Ale jak krásné jsou! Gotika Skotům očividně jde. Gotika a kameny. Všímám si toho poprvé na St. Mary's Cathedral. Ta je úplně jak vystřižená z nějakého tajemného filmu. Ale hned vedle ní je školka, to té tajuplnosti trošku ubírá body. Chci mít co nejlepší fotku Edinburgh Castle, to je můj dnešní cíl. Zatím jich mám asi dvacet. Jakmile se člověk posune o padesát metrů, má pocit, že našel najednou ještě lepší úhel. Jedná se o monumentální stavbu, kam se hrabe naše Rabí. Tyčí se na skále jako opravdový pán celého města. Nemůžu z něj spustit oči. Mám tedy fotografii edinburghského hradu ze silnice, z parku, ze schodů pod ním... Ale asi nejlepší je teď ta poslední, focená z hřbitova. Edinburgh Castle Jak tu stojím, vidím, že se slunce posouvá poměrně rychle dolů a zahaluje hrad od shora kousek po kousku do zlatavě oranžové barvy. Takovou podívanou bych přála někdy zažít každému. Překvapuje mě, že si místní mládež na hřbitov donesla pytlík z McDonaldu na piknik. Ale vlastně se tolik čemu divit není, zdejší hřbitovy jsou takové jiné, jako by se vstupem do nich člověk přenesl o několik století nazpátek. Nás však čeká ráno prozaičtější přesun, autobusem do Inverness. Cesta na sever Pokud vám můžu dát radu, utvořte vždycky takovou cestovatelskou dvojici, kde jeden ovládá velmi dobře jazyk dané země, ale nerad mluví s lidmi, a druhý jazyk moc neovládá, ale mluvení s lidmi mu nevadí. To je pak totiž všechno mnohem větší dobrodružství. Třeba i hledání autobusu. Ale díky místní lážo plážo mentalitě to celé asi přijde dobrodružné jenom mně. Lidi tady nic moc nestresuje. Na přechodech chodí na červenou (což by mně bližší skandinávské národy oplakaly). Oblékají se tak, že jsou vždy připraveni na hike. Když začne pršet, natáhnou ležérně kapuci a dál nic neřeší... A tak nějak tu dny prostě běží. Byla jsem varovaná i před tím, že někdy autobus jede a jindy prostě nejede. Hlavně třeba v pondělí (dneska), protože v neděli večer se často pije... Ale autobus, který teď potřebujeme, je tu. Kodrcáme se přes stezky na barevném hrbolatém terénu, obklopují nás Scottish Highlands - hornatá oblast, která nám bude příštích pár dnů dělat společnost. Hory ve Skotsku jsou nižší než ty naše, ačkoliv to vypadá přesně opačně. Ale o tom až za chvilku, teď vystupujeme v Inverness a musíme si zlepšit první dojem, který nám dala průmyslová oblast. Centrum Inverness je poklidné a romantické. Vévodí mu široká a ledová řeka Ness. Ta nepřekvapivě teče přímo z obýváku nejslavnější Skotky - příšery z Loch Ness. Zatím tedy procházíme po ostrůvcích na řece, ale mám pocit, že se s Loch Ness poznáme ještě mnohem blíž. Inverness Cathedral Inverness má taky svou katedrálu zasvěcenou svatému Antonínovi. Asi tady na severu ale bylo málo kamenů, takže věže katedrály jsou useknuté zhruba přesně v místě, kde by začínala střecha. Stavba je to každopádně impozantní, uvnitř je spousta zajímavých detailů. Do dřeva na stropech jsou jemně vypálené různé erby a náboženské symboly. Potkáváme ukázky skvělé řezbářské práce. A znovu se také setkáváme se skotskou vynalézavostí. Nedaleko oltáře je na zemi pár kachliček, které se kývou. Co by se s tím dalo dělat? Místní opraváři je zachytili průhlednou izolepou. Kývají se pořád, ale za originální řešení dávám plný počet hvězd. U Loch Ness je příše... příšerný vítr K jezeru Loch Ness jezdí z Inverness mnou oblíbené spolehlivé skotské autobusy. My vystupujeme u zříceniny hradu Urquhart, který stojí těsně na břehu této vodní plochy. Ani jsme netušili, kolik si toho v ceně vstupenky na hrad kupujeme. Se vstupenkou procházíme schodištěm ve skále dolů ke břehu, kde budova pokračuje. Můžeme si prohlédnout expozici s archeologickými nálezy, a pak se usadíme do kinosálu. Za dramatických zvuků koňských kopyt a výbuchů se dozvídáme trošku více o tom, jak zdejší hrad vzdoroval anglickým nájezdům. Už začínám chápat, proč se od Anglie tolik oddělují. Film končí roztažením plátna a my najednou máme celý Urquhart jako na dlani. Když vyjdeme z budovy, div nás to neodfoukne. Marně vymýšlím, co s vlasy. Jediné řešení, které by možná zabránilo tomu, abych měla vlasy v obličeji, je sestřih na Bruce Willise. Nenecháme se tím ale rozhodit. Procházíme jednotlivé části. Musel to být dříve rozsáhlý komplex, měli tady stáje s malými skotskými koňmi, holubník, sádky, dílny, kuchyně, sály... No zkrátka to tady kdysi opravdu žilo. Docházíme až úplně k vodě a ač by to snad ani nikoho nenapadlo, čteme varování, že koupání je tady zakázáno, protože voda je smrtelně studená. No, příšera musí být vskutku nadšenec do otužování. Asi zůstává někde v teplíčku na dně, protože ji tam nikdo neviděl. Mně na zjištění teploty stačí brodění řekou Ness o pár kilometrů dál, abychom získali ještě hezčí výhled na Urquhart. Brodění se neobešlo bez úpění a nadávek... Ve Fort William se zastavil čas vrak lodi u Fort William Jestli v mých očích něco překonalo malebné uličky Edinburghu, je to pohádkové okolí městečka Fort William. Představte si, že žijete u jezera, kde pobývají tuleni, z okna vidíte na nejvyšší horu Skotska a za domem vám začíná cesta do nejkrásnějšího údolí v celé Evropě (aspoň tak o něm mluví místní průvodci). To je každodenní realitou obyvatel Fort William. Nad městečkem ční nejvyšší vrchol celých britských ostrovů Ben Nevis (ben ve skotské gaelštině znamená hora, loch zase jezero - originální názvy). A jelikož je zdejší rovina níže položená než české nížiny, vidím před sebou celý výškový kilometr této hory. Těsně pod ní v roce 2011 ztroskotala stará rybářská loď. Stala se nejfotografovanějším vrakem celého Skotska. A zajímavostí je, že v době, kdy tu ztroskotala, měla českého majitele. Takže jedno z nejoblíbenějších míst je tu vlastně naše. Ve Skotsku je povolené (a vlastně i nutné) procházet skrz ohrady s ovcemi a kravičkami. Jedinou podmínkou je zavření branky. A tady kolem Fort William je jich velká spousta. Procházíme okolní kopce a téměř za každou zatáčkou na nás vykukuje ovčí hlava. Ne že bych Skotům chtěla radit, ale možná tohle mělo být národní zvíře... Ovce mi vždycky přišly rozkošné. I proto jsem odkládala vyzkoušení místních specialit až na konec našeho pobytu. Nejznámější skotská pochoutka je asi Scotch Pie, skotský koláč. Jedná se o malý koláč s dvojitou krustou plněný většinou skopovým mletým masem (chudák ovečka!). Nechci si přiznat, že mi to chutná. Ani bych nepoznala, že jím skopové. Ale tady mám asi zatím hranici. Další speciality v podobě smažené Mars tyčinky v trojobalu a skotského národního jídla Haggis, což je ovčí žaludek naplněný vnitřnostmi a ovesnými vločkami, si nechávám na příště. Tak zase někdy, Skotsko! 

Maltézská pomoc shání dobrovolníky na pomoc po povodních
V oblastech zasažených povodněmi na Jesenicku a Šumpersku jsou stále zapotřebí dobrovolníci. Maltézská pomoc o.p.s. vyzývá k jejich zapojení do úklidových a obnovovacích prací. Dobrovolníci mohou přijet i na více dní, ubytování i základní občerstvení jim hradí organizátoři. Zájemci se mohou registrovat prostřednictvím online formuláře. "Každý den se počítá, obzvlášť v pracovním týdnu je nedostatek pomocných rukou," říká Michal Umlauf z Maltézské pomoci. "Pokud máte možnost přijet a pomáhat i na několik dní, nemusíte se obávat o ubytování. Přespání je zajištěno ve školách a komunitních prostorách. Stačí si vzít vlastní karimatku a spacák. K dispozici je také základní občerstvení," dodává Umlauf. Maltézská pomoc o.p.s. je jednou ze čtyř organizací pověřených krizovým štábem Olomouckého kraje ke koordinaci dobrovolnické činnosti. Dobrovolníků se zaregistrovalo už více než tisíc, jen za uplynulý víkend se jich na pomoc Jesenicku přihlásilo 700. "Potřeba pomocníků je stále vysoká, zejména během pracovních dnů," apeluje Umlauf. "Vysíláme dobrovolníky na základě potvrzené potřebnosti od obcí, proto prosím nezahlcujte obecní úřady telefonáty s nabídkami pomoci. Spolupracujte s organizacemi, které tuto činnost koordinují, aby byla pomoc co nejefektivnější. Pokud jedete pomáhat svým blízkým jako rodinní příslušníci, není nutné se hlásit ani registrovat," uzavírá Umlauf. Jak můžete pomoci? Zapojte se jako dobrovolník: Registrace probíhá online prostřednictvím formuláře. Každá ruka se hodí, a i pár dní vaší pomoci může významně přispět k obnově zasažených oblastí. Přihlášení znamená závazné rozhodnutí k účasti. Podpořte finančně: Na stránkách Darujme.cz můžete přispět na nákup ochranných pomůcek, dalšího materiálu pro dobrovolníky, jejich pojištění a koordinačního zajištění. Vaše podpora pomáhá zajistit potřebné vybavení pro efektivní pomoc. Více informací se dozvíte na webových stránkách Maltézské pomoci. 

Jak se holka z roviny do hor chodit naučila aneb samá útrapa a trýzeň
Pojď do hor, bude to sranda, říkal mi přítel. Takový čerstvý vzduch jsem prý ještě nikdy nedýchala. A ty výhledy... už se mi určitě nebude chtít chodit nikam jinam. Tvrdil mi, že si to zamiluji. Nasliboval mi hory, doly. A tak jsem hory a doly přijala. Během první túry jsem se naučila, že každý má plíce, avšak ne každému fungují. To samé platí o svalech na nohou. Ale jak mě pomalu opouštěl život, někde tam uprostřed větrného pekla, jsem si uvědomila, že jsem se opravdu zamilovala. Vyrostla jsem na rovinaté krajině severního Plzeňska. Byla jsem zvyklá na to, že když člověku nestojí v cestě stromy, dohlédne do sousední vesnice. Chodila jsem vždycky hodně a ráda, avšak jak jsem později zjistila, krajinou velmi přívětivou. Možná jste to ještě nezjistili, v takovém případě vám velmi nerada kazím iluze, ale prozradím vám, že existují i místa, kde se vás terén pokouší zabít. A z jednoho takového pochází můj přítel. Muž, který nosí v zimních měsících ve městě kraťasy a olomoucký Svatý Kopeček je podle něj jen rovinka, která se za kopec ne moc úspěšně vydává. A jelikož nejsem žádný plzeňský vošouch, snažím se s ním držet krok. Z čehož už vám je asi jasné, že jsem se v životě rozhodla pro utrpení. První seznámení s horami "Na horách může být úplně jiná teplota než tady," kladl mi na srdce, když jsme z Olomouce vyjížděli poprvé směr Jeseníky. Byla možná polovina března, krásný slunečný den. Ale jelikož jsem hory viděla zatím jen v televizi, když v reportážích ukazovali, kolik sněhu tam lyžaři mají, vzala jsem přípravu vážně. Dvoje legíny, dvě trička, silná mikina a elegantní zimní kabát. Nic jiného jsem při ruce neměla. Když jsem si to nemotorně štrádovala ze dveří, cítila jsem se jako medvídek Pú. To pro mě bylo uklidňující. Medvídkům se přece na horách daří. Nicméně ale asi nenosí elegantní kabáty, protože ten jsem měla chuť roztrhat už během prvního kilometru. Nebudu vás napínat, šla jsem celou trasu nakonec v tričku, bylo teplo i tam. Z medvídka Pú jsem rychle přeskočila do role oslíka ze Shreka. Naléhavě jsem opakovala otázku "Už tam budem?". První smrtelné stoupání byla prý zkouška, jestli mě může vzít hlouběji do hor. Taková urážka. Cítila jsem se jako na hodinách tělocviku při šplhu po tyči, kdy jsem jenom omotala kolem tyče nohy a vší silou jsem se držela zavěšená, zatímco ostatní kolem mě prosvištěli na vrchol. Ale ani tehdy jsem to nevzdala, visela jsem potupně, ale visela jsem odhodlaně. Já mu ukážu, nepustím se. Začali jsme postupovat rychleji, než predikovala aplikace s mapami. Ten slibovaný čistý vzduch jsem si kvůli lapání po dechu pořád moc neužila, ale chuť vítězství už jsem cítit začínala. Pak přišlo další šikmé stoupání. Asi omdlím. Proti mě uhání muž ve středním věku a s úsměvem zdraví: "Ahoj!". Tak já se donutím ráno vstát, dokážu předběhnout mapy, i obočí a řasy si upravím, aby mě náhodou někdo nepomluvil a nějaký otrapa mi tu bude z fleku tykat? To vypadám tak zoufale? No nic, tak prý je to normální. Lidi, co se rádi mučí brzkým vstáváním a ztrátou dechu v kopcích, se tak prý zdraví vždycky. Tak mě to teda neuráží, ale budu si na to muset nějakou dobu zvykat. Šerák, pivo z hor Byla to až asi čtvrtá túra, při které jsem myslela, že se mi konečně povedlo rozčarovat přítele natolik, že mě na hory už nevezme. Šli jsme kolem Vřesové studánky na Šerák. Nechce se mi to tedy úplně přiznávat, protože v hádkách si pořád stojím za tím, že Čechy jsou určitě pěknější než Morava, ale u studánky bylo nádherně. Vlastně už jsem se celkově s tím prostředím začala sžívat. Nemohla jsem spustit oči z kamenitých pramenů a nekonečné záplavy zelených stromů. Pak jsme ale došli na Šerák. Byla jsem obeznámena s faktem, že Šerák je také název piva. Jedenáctky z hor. Kdo by po téměř dvaceti kilometrech odolal? Zhruba v půlce kelímku jsem našla své dno. Zvedáme se a přítel říká, že je zajímavé, jak člověk i ten kelímek piva cítí, když není zvyklý pít. "Fakt?" podivila jsem se, "se mnou to nic neudělalo". Stihnu ještě udělat fotku. Nevšimnu si, že mám v záběru vlastní prst. Usmívám se kolem sebe na stromy, kouknu na cestu... A ony se ty kameny přede mnou hýbou. Svět je nějaký rozmazaný. Zasměju se tomu, načež se mi dostane vyděšeného pohledu přítele. Čeká nás prudké klesání. To půjde asi rychle, zasměju se znovu v hlavě. Našlapuju opatrně, po špičkách, kroky jistými jako chůze Jacka Sparrowa. Podlomí se mi ale nakonec kolena a začnu se smát tak, že mi vytrysknou slzy. Teď už na cestu nevidím vůbec. Jsem lehce pobouřená faktem, že přítelovi to tak vtipné nepřijde. Suchar! Když jsme téměř dole, jsem už zase v klidu. Přítel se na mě stále dívá s obavou a lehce rozezlen. Do hor mě prý ale stejně ještě vezme. Tak tedy zase nic... Dvakrát na Praděd, ani jednou v suchu a teple Byla mi slíbená nejkrásnější cesta na Praděd. Ten je mimochodem, jak jsem byla poučena, vlastně nejvyšším bodem celé České republiky. Jen se musí počítat i ta tyčkovitá stavba, co na něm stojí. To jen tak pro doplnění faktů. Nicméně vybraná cesta vedla přes Bílou Opavu. To je opravdu moc hezký kousek přírody. Stezka plná uklidňujících vodopádů, fotogenických dřevěných lávek a schodů... A klouzavých šutráků ideálních na zlomení nohy. Pro zkušeného kamzíka jako já naprostý ideál! Šlo to jako po másle. Když se člověk s každým krokem bojí o svůj život, cesta rychle utíká. Možná mě mělo znepokojovat, že lidé chodí z opačného směru v pláštěnkách. Ale tak třeba to je nová moravská moda, já těm regionálním zvyklostem pořád moc nerozumím. Znepokojovat mě to začalo ale silně, když jsem cítila mokro v botách. Tak ale už dost! Naštěstí jsem jako dítě chtěla být Vikingem, tak je asi dodnes bouřkový bůh Thor na mé straně a odtáhl mraky brzy pryč. Do Valhally! Bohužel neznám boha větru. To se ukázalo na další túře na Praděd, tentokrát z jiné strany. Šli jsme docela dlouhý úsek přímo po hřebenu. A jelikož jsme tam měli dojít na západ slunce, hory byly čím dál tím tmavší a chladnější. Ani s dvěma kapucemi jsem vítr nesnášela dobře. "Kdo to vymyslel, že to tady udělají tak, že tu na člověka neustále něco útočí?" ptala jsem se v záplavě zoufalství. Umrzaly mi ruce. Na hory už nikdy! Teda aspoň do příštího týdne ne... Je to tak trošku jiný svět. Jak si člověk chodí v té výšce, najednou si připadá odvážnější. Pozemské starosti nechává všechny někde dole. Není divu, že do hor často chodí i mniši. Je v nich symbolika překonávání překážek, vydání se na cestu, po které člověk míří stále výš a nevzdává se. Na konci čeká i odměna. Výhledy z jejich vrcholků jsou totiž k nezaplacení. Zvlášť když po nich ještě tancují zlatavé paprsky zapadajícího slunce. Mám stále ráda svojí plzeňskou rovinku, ale není vůbec na škodu zajít si pro špetku klidu a motivace trošku blíže k mrakům.